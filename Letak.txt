Co je Bitcoin?
Bitcoin je decentralizovaná digitální měna a peněžní systém, který umožňuje provádění transakcí přímo mezi účastníky (P2P = peer to peer) bez potřeby prostředníka, bez cenzury, bez povolení kohokoliv, bez vlád a bez bankéřů a bez ohledu na hranice. Otevřený protokol zároveň poskytuje bezpečnost. Bitcoin má transparentní ekonomii, protože jeho distribuce je předvídatelná a omezena na celkový počet 21 milionů mincí, což mu dodává vzácnost a omezuje inflaci.

On-chain a Lightning Network
Klasická bitcoinová transakce je tzv. on-chain transakce, protože se provádějí zápisy přímo na blockchainu Bitcoinu. Tyto transakce vyžadují potvrzení sítí, což vyzaduje delší čas zápisu (několik minut až hodin) a větší transakční náklady (řádově jednotky USD). Proto jsou vhodné pro větší platby (cca > 500 USD).  
Lightning Network je vrstva nad blockchainem, která umožňuje rychlé (několik vteřin) a levné (několik haléřů) mikroplatby off-chain, což znamená bez přímého záznamu v blockchainu. Místo toho se transakční data ukládají do platebních kanálů a jsou aktualizována pouze ve chvíli, kdy je kanál uzavřen. Je to podobné pivním čárkám v hospodě, kdy se celková platba vyrovnává nikoliv po každém půllitru, ale až při odchodu domů.  
On-chain transakci si lze představit jako bankovní převod, zatímco Lightning Network je platba kreditní kartou.

Proč bitcoin přijímat?
Poplatky při použití Lightning Network jsou minimální, nikoliv procenta z transakce jako u karet (2-6%).
Je to jednoduché, nemusíte podepisovat žádné smlouvy, nepotřebujete žádný speciální platební terminál, stačí telefon nebo tablet s aplikací.
Platby jsou konečné, nehrozí vám zrušení nebo blokování transakce a bitcoin ve vaší peněžence vám nikdo nemůže vzít.  
Oslovíte nové zákazníky, komunita se o vás dozví přes sociální sítě. Svoji firmu můžete propagovat přes bitcoinové mapy na webu https://btcmap.org/.

Proč platit bitcoinem? 
Díky dlouhodobě deflační ekonomii je bitcoin samozřejmě ideálním spořicím nástrojem a dlouhodobé pravidelné ukládání úspor do bitcoinu je racionální strategie. Nicméně existují dobré důvody, proč bitcoinem platit - podporujete cirkulární ekonomiku v rámci paralelního trhu, který je svobodný, a který tímto pomůžete vybudovat, a zároveň ho můžete sami používat. Protistranu k obchodování, včetně nákupu a prodeje bitcoinu za fiat měnu, najdete mimo jiné na platformě Vexl: https://vexl.it/

Jak používat bitcoin?
1. Stáhněte si aplikaci BitLiFi: https://www.bitlifi.com/cs/
Bitcoin je otevřená síť, na které funguje mnoho aplikací (tzv. peněženek), které vám umožní přijímat, posílat a uchovávat bitcoin. BitLiFi je jedna z mnoha, vhodná pro úplné začátečníky.
2. Přijímejte bitcoin
BitLiFi funguje jako on-chain i Lightning Network peněženka, která navíc vygeneruje permanentní LN adresu ve formátu telefonní_číslo@bitlifi.com. Adresa je v podstatě ekvivalent bankovního účtu.
3. Posílejte bitcoin
Příjemci můžete bitcoin zaslat na adresu ve formě textového kódu, QR kódu nebo na telefonní číslo. Pokud příjemce nemá předchozí registraci u BitLiFi, bude o příchozí platbě notifikován pomocí SMS.
4. Ukládejte do Trezoru.
Jakmile přijmete bitcoinů víc než chcete držet v mobilním telefonu, uložte prostředky do bezpečného úložiště. Obecně lze říct, držte v telefonu pouze tolik bitcoinů, kolik byste měli v peněžence peněz. Jako bezpečné úložiště lze jednoznačně doporučit Trezor: https://trezor.io/

Co dál?
Tento text má vzhledem ke svému formátu jen minimální ambice představit bitcoin a během několika minut umožnit bitcoin používat. Hlavní myšlenka je ovšem nástroj svobodného podnikání a k tomu vede cesta zodpovědnosti a vlastního vzdělávání. Komunita je velmi otevřená a vítá každého nováčka, a to jak osobně na konferencích a setkáních, tak i na veřejných kanálech sociálních sítí. 
Z mnoha zdrojů informací lze doporučit publikace Braiins: https://cs.braiins.com/category/publishing.
